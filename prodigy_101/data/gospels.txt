Ǣlċ þǣra þe þās mīne word ġehȳrþ, and þā wyrcþ, biþ ġelīċ þām wīsan were, se his hūs ofer stān ġetimbrode. Þā cōm þǣr rēn and myċel flōd, and þǣr blēowon windas, and āhruron on þæt hūs, and hit nā ne fēoll: sōþlīċe hit wæs ofer stān ġetimbrod. And ǣlċ þǣra þe ġehȳrþ þās mīne word, and þā ne wyrcþ, se biþ ġelīċ þām dysiġan menn, þe ġetimbrode his hūs ofer sandċeosel. Þā rīnde hit, and þǣr cōm flōd, and blēowon windas, and āhruron on þæt hūs, and þæt hūs fēoll; and his hryre wæs myċel.
Hēr is mīn cnapa, þone iċ ġeċēas; mīn ġecorena, on þām wel ġelīcode mīnre sāwle. Iċ āsette mīnne gāst ofer hine, and dōm hē bodaþ þēodum. Ne flīt hē, ne hē ne hrȳmþ; ne nān mann ne ġehȳrþ his stemne on strǣtum. Tōcwȳsed hrēod hē ne forbrȳt, and smēocende fleax hē ne ādwǣsċþ, ǣr þām þe hē āwurpe dōm tō siġe. And on his naman þēoda ġehyhtaþ.
Sōþlīċe ūt eode se sāwere his sǣd tō sāwenne. And þā þā hē sēow, sume hiġ fēollon wiþ weġ, and fuglas cumon and ǣton þā. Sōþlīċe sume fēollon on stǣnihte, þǣr hit næfde myċle eorþan, and hrædliċe upp sprungon, for þām þe hiġ næfdon eorþan dȳpan; sōþlīċe upp sprungenre sunnan, hiġ ādruwedon and forsċruncon, for þām þe hiġ næfdon wyrtruman. Sōþlīċe sume fēollon on þornas, and þā þornas wēoxon, and forþrysmodon þā. Sume sōþlīċe fēollon on gōde eorþan, and sealdon wæstm, sum hundfealdne, sum sixtiġfealdne, sum þrittiġfealdne.
Heofena rīċe is ġeworden þām menn ġelīċ þe sēow gōd sǣd on his æcere. Sōþlīċe, þā þā menn slēpon, þā cōm his fēonda sum, and ofersēow hit mid coccele onmiddan þām hwǣte, and fērde þanon. Sōþlīċe, þā sēo wyrt wēox, and þone wæstm brōhte, þā ætēowde se coccel hine. Þā eodon þæs hlāfordes þēowas, and cwǣdon: 'Hlāford, hū, ne sēowe þū gōd sǣd on þīnum æcere? Hwanon hæfde hē coccel?' Þā cwæþ hē: 'Þæt dyde unhold mann.' Þā cwǣdon þa þēowas: 'Wilt þū, wē gāþ, and gadriaþ hiġ?' Þā cwæþ hē: 'Nese: þȳ læs ġē þone hwǣte āwyrtwalion, þonne ġē þone coccel gadriaþ. Lǣtaþ æġþer weaxan ōþ rīptīman; and on þām rīptīman iċ seċġe þām rīperum: "Gadriaþ ǣrest þone coccel, and bindaþ sċēafmǣlum tō forbærnenne; and gadriaþ þone hwǣte intō mīnum berne."'
Heofena rīċe is ġelīċ þām hīredes ealdre, þe on ǣrnemergen ūt eode āhȳrian wyrhtan on his wīnġeard. Ġewordenre ġecwidrǣdene þām wyrhtum, hē sealde ǣlċum ǣnne peniġ wiþ his dæġes weorce; hē āsende hiġ on his wīnġeard. And þā hē ūt eode ymbe underntīde, hē ġeseah ōþre on strǣte īdele standan. Þā cwæþ hē: 'Gā ġē on mīnne wīnġeard, and iċ sylle ēow þæt riht biþ.' And hiġ þa fērdon. Eft hē ūt eode ymbe þā sixtan and nigoþan tīde, and dyde þām swā ġelīċe. Þā ymbe þā endlyftan tīde hē ūt eode, and funde ōþre standende, and þā sǣde hē: 'Hwȳ stande ġē hēr ealne dæġ īdele?' Þā cwǣdon hiġ: 'For þām þe ūs nān mann ne hȳrede.' Þā cwæþ hē: 'And gā ġē on minne wīnġeard.' Sōþlīċe þā hit wæs ǣfen ġeworden, þā sǣde se winġeardes hlāford his ġerēfan: 'Clipa þā wyrhtan, and āġif him heora mēde; aġinn fram þām ȳtemestan ōþ þone fyrmestan.' Eornostlīċe þā þā ġecōmon þe ymbe þā endlyftan tīde cōmon, þā onfēngon hiġ ǣlċ his pening. And þā þe þǣr ǣrest cōmon wēndon þæt hiġ sċeoldon māre onfōn; þā ongēngon hiġ syndriġe peniġas. Þā ongunnon hiġ murcnian onġean þone hīredes ealdor, and þus cwǣdon: 'Þās ȳtemestan worhton āne tīde, and þū dydest hiġ ġelīċe ūs, þe bǣron byrþena on þises dæġes hǣtan.' Þā cwæþ hē andswariende heora ānum: 'Ēala þū frēond, ne dō iċ þē nǣnne tēonan: hū, ne cōme þū tō mē tō wyrcanne wiþ ānum peninge? Nim þæt þīn is, and gā: iċ wille þisum ȳtemestum syllan eall swā myċel swā þē. Oþþe ne mōt iċ dōn þæt iċ wille? Hwæþer þe þīn ēaġe mānfull is, for þām þe iċ gōd eom? Swā bēoþ þā fyrmestan ȳtemeste, and þā ȳtemestan fyrmeste: sōþlīċe maniġe sind ġeclipede, and fēawe ġecorene.'
Þonne biþ heofena rīċe ġelīċ þām tȳn fǣmnum, þe þā lēohtfatu nāmon, and fērdon onġean þone brȳdguman and þā brȳde. Heora fīf wǣron dysiġe, and fīf glēawe. And þā fīf dysiġan nāmon lēohtfatu, and ne nāmon ēle mid him; þā glēawan nāmon ēle on heora fatum, mid þām lēohtfatum. Þā se brȳdguma ylde, þa hnappedon hiġ ealle, and slēpon. Witodlīċe tō middere mihte man hrȳmde, and cwæþ: 'Nū se brȳdguma cymþ: faraþ him tōġēanes.' Þā ārison ealle þā fǣmnan, and glengdon heora lēohtfatu. þā cwǣdon þā dysiġan tō þām wīsum: 'Syllaþ ūs of ēowrum ēle; for þām ūre lēohtfatu sind ācwencte.' Þā andswaredon þā glēawan, and cwǣdon: 'Nese; þȳ læs þe wē and ġē nabbon ġenōh: gāþ tō þām cȳpendum, and byċġaþ ēow ēle.' Witodlīċe, þā hiġ fērdon, and woldon byċġan, þā cōm se brȳdguma; and þā þe ġearwe wǣron eodon inn mid him to þām ġiftum; and sēo duru wæs belocen. Þā æt nēhstan cōmon þā ōþre fǣmnan, and cwǣdon: 'Dryhten, Dryhten, lǣt ūs inn.' Þā andswarode hē him, and cwæþ: 'Sōþ iċ ēow seċġe, ne cann iċ ēow.' Witodlīċe waciaþ; for þām þe ġē nyton ne þone þæġ ne þā tīde.
Sum mann fērde on elþēodiġnesse, and clipode his þēowas, and betǣhte him his ǣhta. And ānum hē sealde fīf pund, sumum twā, sumum ān: ǣġhwilċum be his āgenum mæġene; and fērde sōna. Þā fērde se þe þā fīf pund underfēng, and ġestrȳnde ōþre fīfe. And eallswā se þe þā twā underfēng, ġestrȳnde ōþre twā. Witodlīċe se þe þæt ān underfēng, fērde, and bedealf hit on eorþan, and behȳdde his hlāfordes feoh. Witodlīċe āfter myċlum firste cōm þǣra þēowa hlāford, and dihte him ġerād. Þā cōm se þe þā fīf pund underfēng, and brōhte ōþre fīfe, and cwæþ: 'Hlāford, fīf pund þū sealdest mē; nu iċ ġestrȳnde ōþre fīfe.' Þā cwæþ his hlāford tō him: 'Bēo blīþe, þū gōda þēow and ġetrēowa: for þām þe þū wǣre ġetrēowe ofer lytle þing, iċ ġesette þē ofer miċle; gā intō þīnes hlāfordes blisse.' Þā cōm se þe þā twā pund underfēng, and cwæþ: 'Hlāford, twā pund þū mē sealdest; nū iċ hæbbe ġestrȳned ōþre twā.' Þā cwæþ his hlāford tō him: 'Ġeblissa, þū gōda þēowa and ġetrēowa, for þām þe þū wǣre ġetrēowe ofer fēawa, ofer fela iċ þē ġesette; gā on þīnes hlāfordes ġefēan.' Þā cōm se þe þæt ān pund underfēng, and cwæþ: 'Hlāford, iċ wāt þæt þū eart heard mann: þū rīpst þǣr þū ne sēowe, and gaderast þǣr þū ne sprengdest. And iċ fērde ofdrǣdd, and behȳdde þīn pund on eorþan; her þū hæfst þæt þīn is.' Þā andswarode his hlāford him, and cwæþ: 'Þū yfela þēow and slāwa, þū wistest þæt iċ rīpe þǣr iċ ne sāwe, and iċ gaderiġe þǣr iċ ne strēdde: hit ġebyrede þæt þū befæstest mīn feoh myneterum, and iċ nāme þonne iċ cōme, þæt mīn is mid þām gafole. Ānimaþ þæt pund æt him, and syllaþ þām þe mē þā tȳn pund brōhte. Witodlīċe ǣlċum þǣra þe hæfþ man sylþ, and hē hæfþ ġenoh; þām þe næfþ, þæt him þyncþ þæt hē hæbbe, þæt him biþ ætbroden. And wurpaþ þone unnyttan þēowan on þā utteran þēostru; þǣr biþ wōp and tōþa gristbītung.'
